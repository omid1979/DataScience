. بیان مسئله در دیتا ساینس چیست ؟

مرحله بیان مسئله، نخستین گام دیتا ساینس محسوب می‌شود که در این مرحله باید جنبه‌های مختلف مسئله، نیازمندی‌ها، اولویت‌ها، منابع انسانی و میزان بودجه مورد نیاز را به وضوح مشخص کرد. به عنوان مثال، در نظر بگیرید مدیر سازمان قصد دارد میزان فروش محصولات فعلی را برای سه ماه آینده پیش‌بینی کند.

بدین منظور، در ابتدا باید نیازمندی‌های مسئله را شناسایی کنید. به عنوان مثال، باید داده‌های فروش مورد نیاز سازمان را در قالبی مناسب در اختیار داشته باشید و ویژگی‌های مورد نیاز را از آن‌ها استخراج کنید. در این راستا می‌توان از افراد مختلفی که تخصص برنامه نویسی دارند، کمک گرفت. همچنین، باید زمانی را برای آماده‌سازی داده‌ها و مطالعه پیرامون بهترین و جدید‌ترین مدل‌های هوش مصنوعی به منظور پیاده‌سازی مسئله اختصاص داد. بدین ترتیب، زمان‌بندی گام‌های انجام پروژه، به عنوان یکی از مهم‌ترین بخش‌های بیان مسئله محسوب می‌شود.

به‌علاوه،‌ اولویت‌های پروژه نیز باید با مشورت اعضای تیم و مدیران مشخص و میزان بودجه برای تخصیص به توسعه پروژه و مسائل مرتبط با آن تعیین شوند.


۲. مرحله آماده سازی داده در دیتا ساینس چیست ؟

در گام دوم دیتا ساینس، باید داده‌های مورد نیاز مسئله را از منابع مختلف جمع‌آوری کرد و آن‌ها را در دیتابیسی جامع یا «انبار داده» (Data Warehouse) ذخیره کرد.

از آنجا که ممکن است داده‌های منابع مختلف دارای ساختار متفاوتی باشند، باید از ابزارهای «استخراج، تبدیل و بارگذاری» (Extract, Transform, Load | ETL) به منظور گرداوری داده‌ها، «تمیز کردن | پاکسازی داده» (Cleaning Data)، حذف داده‌های تکراری، ادغام داده‌ها، تبدیل آن‌ها به قالبی یکسان و ذخیره نهایی آن‌ها در انبار داده استفاده کرد تا در نهایت بتوان آن‌ها را برای آموزش مدل‌های هوش مصنوعی به کار برد.



۳. مرحله مدل سازی داده در دیتا ساینس

در این گام با توجه به داده‌های موجود و مسئله تعریف شده، رویکرد حل مسئله را انتخاب می‌کنیم. چنانچه داده‌‌ها دارای برچسب هستند، می‌توان از الگوریتم‌ها و روش‌های «یادگیری نظارت شده» (Supervised Learning) در یادگیری ماشین استفاده کرد.

رویکرد یادگیری نظارت شده مناسب مسائلی نظیر «دسته‌بندی» (Classification) و «رگرسیون» (Regression) هستند. اگر داده‌های موجود، دارای برچسب نباشند، می‌توان روش‌هایی را با رویکرد «یادگیری نظارت نشده» (Unsupervised Learning) را به کار برد. این الگوریتم‌ها مناسب پیاده‌سازی مسائلی نظیر «خوشه‌بندی» (Clustering) هستند.


۴. آماده‌سازی مدل نهایی

پس از مدل‌سازی داده و اتمام آموزش مدل، باید گزارشات نهایی، قطعه کدهای برنامه و اسناد فنی پروژه تکمیل شوند. چنانچه نیاز است که مدل نهایی در بستری مناسب در اختیار کاربران قرار گیرد، باید پیاده‌سازی‌های آن را نیز انجام داد.


۵. تحویل نهایی پروژه به کاربران

در مرحله نهایی کار، پروژه آماده شده باید در اختیار کاربران آن قرار بگیرند تا نتایج حاصل شده را بررسی کنند و بر اساس ویژگی‌های مشخص شده، به این موضوع بپردازند که آیا نتایج مدل قابل قبول هستند یا باید بازنگری مجددی بر روی شاخص‌ها و ویژگی‌های تعریف شده انجام دهند. در این مرحله نیز می‌توان از ابزارهای بصری‌سازی هم به منظور درک بهتر نتایج استفاده کرد. زبان‌های برنامه نویسی پایتون و R کتابخانه‌های مناسبی را برای بصری‌سازی در اختیار برنامه نویسان قرار می‌دهند.



